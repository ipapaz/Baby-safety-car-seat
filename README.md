# Baby-safety-car-seat
Έργο για τον 6ο Πανελλήνιο Διαγωνισμό ΕΛΛΑΚ

Τίτλος έργου: Προστατευτικός μηχανισμός για παιδικό κάθισμα αυτοκινήτου
'Όνομα Ομάδας: Logic legends



1)	Αναλυτική περιγραφή ιδέας

Το περασμένο καλοκαίρι στη χώρα μας, ένα βρέφος έχασε την ζωή του από θερμοπληξία, επειδή ξεχάστηκε δεμένο στο παιδικό κάθισμα του αυτοκινήτου. Δυστυχώς, παρόμοια περιστατικά έχουν συμβεί και στο εξωτερικό. Ο μη κερδοσκοπικός οργανισμός NoHeatstroke.org, καταγράφει τους θανάτους παιδιών που έχουν ξεχαστεί σε οχήματα στις Ηνωμένες Πολιτείες. Σύμφωνα με αυτόν τον οργανισμό, στις Η.Π.Α 969 παιδιά έχουν χάσει τη ζωή τους από το 1998. Τα παιδιά αυτά έχουν ξεχαστεί μέσα στο όχημα από τους κηδεμόνες τους. Η Αμερική αποτελεί τη μόνη χώρα με αξιόπιστα καταγεγραμμένα δεδομένα, ενώ για την Ευρώπη, παρά τα περιστατικά, δεν έχει γίνει ακόμη συστηματική καταγραφή τους. 
Τα στοιχεία αυτά συγκλονίζουν και μας κινητοποιούν να αναζητήσουμε λύσεις προτού βιώσουμε και άλλη τραγωδία στη χώρα μας, μια χώρα μεσογειακή όπου οι θερμοκρασίες το καλοκαίρι είναι πολύ υψηλές, ενώ το χειμώνα, κυρίως στη βόρεια Ελλάδα οι θερμοκρασίες είναι ιδιαίτερα χαμηλές.

Ο προστατευτικός μηχανισμός για παιδικό κάθισμα αυτοκινήτου που θέλουμε να κατασκευάσουμε, θα είναι μια ηλεκτρονική συσκευή με Arduino που θα μπορεί να τοποθετηθεί εύκολα σε οποιοδήποτε παιδικό κάθισμα αυτοκινήτου. Συγκεκριμένα, η συσκευή μας θα τροφοδοτείται από την μπαταρία του οχήματος και θα ενεργοποιείται μόνο όταν το παιδί τοποθετείται στο κάθισμα. Αυτό δίνει το πλεονέκτημα της εξασφάλισης παροχής ηλεκτρικού ρεύματος στην κατασκευή χωρίς όμως, να επηρεάζεται η μπαταρία του αυτοκινήτου.

Αφότου το παιδί καθίσει στο παιδικό κάθισμα, κάθε φορά που θα ανοίγει η πόρτα του οδηγού, θα ακούγεται από την συσκευή μας ένα ηχογραφημένο μήνυμα. Το μήνυμα αυτό θα υπενθυμίζει στον οδηγό την παρουσία του μωρού στο πίσω κάθισμα ώστε να μην το ξεχάσει, όταν θα φύγει και θα κλειδώσει το αυτοκίνητο.
Αν παρά την προειδοποίηση, ο οδηγός ξεχάσει το παιδί στο αυτοκίνητο και η θερμοκρασία μέσα σ’ αυτό αυξηθεί επικίνδυνα, τότε η κατασκευή μας θα ενεργοποιήσει: 
1)	Δύο ανεμιστήρες, που θα έχουν τοποθετηθεί πάνω στο παιδικό κάθισμα, προκειμένου να κρατήσουν τη θερμοκρασία του μωρού σε ασφαλή επίπεδα και να μην χάσει το παιδί τη ζωή του από θερμοπληξία.
2)	Ένα buzzer και μια κόκκινη λάμπα που θα παράγουν ηχητικό και οπτικό σήμα αντίστοιχα, με σκοπό οι περαστικοί να αντιληφθούν ότι υπάρχει μωρό στο αυτοκίνητο που κινδυνεύει ώστε να κινητοποιηθούν.
3)	Τέλος, η συσκευή μας θα στέλνει μήνυμα sms μέσω Bluetooth στο κινητό τηλέφωνο του οδηγού του αυτοκινήτου προκειμένου να του  υπενθυμίσει ότι έχει ξεχάσει το μωρό μέσα στο αυτοκίνητο και η ζωή του παιδιού κινδυνεύει.

Η κατασκευή μας θα λειτουργεί με παρόμοιο τρόπο όταν ένα παιδί ξεχαστεί στο αυτοκίνητο και η θερμοκρασία μέσα στο χώρο του οχήματος γίνει επικίνδυνα χαμηλή επειδή είναι χειμώνας. Σ’ αυτήν την περίπτωση θα ενεργοποιείται το buzzer, η λάμπα και η αποστολή μηνύματος. Όμως, δεν  θα ενεργοποιούνται οι δύο ανεμιστήρες.




